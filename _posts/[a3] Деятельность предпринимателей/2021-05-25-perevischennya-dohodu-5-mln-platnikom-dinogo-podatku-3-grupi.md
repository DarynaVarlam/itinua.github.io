---
layout: article
categories: [a3]
title: Перевищення ліміту доходів  для ФОП третьої групи
img: 50_m2.jpg
author: daryna-varlam
---

Фізична особа-підприємець на 3-ій групі єдиного податку має суттєве обмеження – обсяг її підприємницького доходу протягом календарного року не може перевищувати 1167 розмірів мінімальної заробітної плати, встановленої законом на 1 січня податкового (звітного) року. В 2021 році цей ліміт це - 7 002 000 гривень. 
То що ж робити, якщо справи пішли навіть краще, ніж було заплановано і дохід перевищив встановлений ліміт? Чим це загрожує для ФОПа?
Відповідно до положень Податкового кодексу України, підприємець у разі перевищення дозволеного обсягу доходів повинен самостійно перейти 
на загальну систему оподаткування (з ПДФО в 18 % та військовим збором в 1,5%) з першого числа місяця, наступного за податковим (звітним) 
кварталом, у якому відбулося таке перевищення. 

Наприклад, якщо перевищення відбулось у травні 2021 року (2 квартал), потрібно не пізніше 20 липня 2021 р. подати заяву в якій вказати 01 липня 2021 року як дату відмови від спрощеної системи.

Якщо підприємцем у встановлені строки (до 20 числа місяця, наступного за кварталом, у якому допущено перевищення обсягу доходу) не було 
подано потрібну заяву і він самостійно не перейшов на загальну систему оподаткування – податкова зробить це за нього.
Зазвичай податкова виявляє таке перевищення не відразу, наприклад після проведення перевірки, або (що логічно) після отримання декларації, в якій загальний дохід з початку року перевищує встановлений річний ліміт. Проте виключення з реєстру платників єдиного податку все одно відбудеться з першого числа місяця, наступного за кварталом, у якому було перевищено встановлений ліміт.

Повернення на єдиний податок можливе лише після спливу строку в один рік і за умови, що протягом року (який буде проведений на загальній 
системі) дохід не перевищить встановлений ліміт.
Тобто, якщо у 2021 році особа була позбавлена права бути на спрощеній системі, то перейти на неї можна буде лише з січня 2023 року, якщо
підприємець буде відповідати усім вимогам.  

Важливим питанням в цій ситуації є оподаткування отриманого доходу, коли він вже перевищив встановлений річний ліміт: 
все що в межах 7 002 000 оподатковується за звичайною ставкою в 5% (чи 3% для платників ПДВ), а до суми перевищення застосовується ставка 15%.

Повертаючись до нашого прикладу: 
За перший квартал 2021 року, підприємець отримав 6 300 000 гривень, і в травні отримав ще 830 000 грн. Відповідно за дохід отриманий в 2-ому кварталі він повинен буде сплатити:
5% від 702 000 = 35 100 грн.
та 
15% від 128 000 = 19 200 грн.


При цьому сума перевищення також відображається у декларації платника єдиного податку. 


Дарина Варлам
Юрист ЮФ «Лаудіс»
