---
layout: article
categories: [a2]
title: Що таке модельний статут ТОВ. Переваги та недоліки
img: articles.jpg
author: alina-mykolaichuk
---
Модельний статут - це статут, що приймається Кабінетом Міністрів та є однаковим для всіх товариств з обмеженою відповідальністю, що обрали його у якості 
установчого документа, за винятком положень, які можуть обиратися товариством самостійно (про це нижче). Тільки товариства з обмеженою відповідальністю мають 
право діяти на підставі модельного статуту. Наразі типова форма модельного статуту затверджена постановою Кабінету Міністрів «Деякі питання дерегуляції 
господарської діяльності» №367 від 27.03.2019 року. 

Раніше редакція модельного статуту була однаковою для всіх товариств, які обрали його у якості установчого документа. Проте, з моменту прийняття діючої 
редакції модельного статуту, з’явилась опція, коли товариство може обрати деякі положення самостійно, з переліку, визначеного постановою КМУ. Ці пункти 
стосуються строку внесення статутного капіталу, порядку та строку внесення додаткових вкладів, порядку вступу та виходу з товариства, виплати дивідендів, 
деяких питань порядку прийняття рішень загальними зборами, виконавчого органу товариства, тощо. 

Пункти, які товариство може обирати самостійно, зазвичай містять декілька підпунктів, серед яких ви можете обрати один або декілька (зноски по тексту модельного статуту підкажуть у яких саме пунктах можна обирати один або декілька підпунктів). Підпункти які позначені знаком “*” визначаються за замовчуванням, якщо товариством не буде обрано альтернативний варіант. 
Наприклад:

21.Дивіденди виплачуються за:
- 21.1) будь-який період, що є кратним кварталу; *
- 21.2) календарний рік;
- 21.3) будь-який період, визначений рішенням загальних зборів учасників Товариства.

Ви можете обрати будь який з вище перелічених варіантів, але якщо ви не визначитися, то за замовчуванням буде обрано пункт 21.1.

Перевагами модельного статуту є те, що не потрібно нотаріально посвідчувати статут та поводити його державну реєстрацію, а в майбутньому не потрібно 
приводити модельний статут у відповідність до норм законодавства, яке дуже часто змінюється, адже модельний статут оновлюється автоматично.

Основним та найбільшим недоліком модельного статуту є те, що у ньому неможливо прописати особливості діяльності товариства. Наприклад, ви не зможете 
прописати повноваження наглядової ради або ревізійної комісії, оскільки модельним статутом такі органи не передбачені. 

Ще одним недоліком модельного статуту є те, що всі зміни, які вносяться законодавцем до нього, підлягають обов’язковому виконанню всіма товариствами, 
які діють на підставі модельного статуту. 

Отже, модельний статут чудовою альтернативою звичайному статуту, у випадку, якщо товариство не планує прописувати унікальні особливості діяльності в 
установчому документі та не планує морочитися із відслідковуванням змін законодавства щодо особливостей діяльності товариств з обмеженою відповідальністю, 
внесенням змін до установчих документів та державною реєстрацією таких змін. Однак, в усіх інших випадках оптимальною є діяльність на підставі власного 
установчого документа, оскільки тільки у власному статуті товариство зможе висвітлити всі особливості своєї діяльності (наприклад, порядок внесення 
статутного капіталу, порядок прийняття рішень загальними зборами, порядок надання згоди на вчинення директором правочинів, наявність контролюючих органів, 
тощо).

Юристи ЮФ "Лаудіс" допоможуть вам створити ТОВ, що працює за модельним статутом, включаючи опцію з обранням певних пунктів "не за замовчуванням", а отже - 
згідно з вашими індивідуальними побажанням. Також ми розробляємо для клієнтів звичайні статути згідно з запитів та планів бізнесу, включаючи специфічні
вимоги, такі як додаткові до обовязкових органи управління, створення спеціальних фондів тощо. 

